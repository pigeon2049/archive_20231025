# 林家謙倫敦開騷為移英港人唱《One Way》 希望大家繼續追尋嚮往生活
**明報新聞網-即時新聞**

**2023-10-25 15:34**

**https://ol.mingpao.com/ldy/showbiz/latest/20231025/1698243971869/%e6%9e%97%e5%ae%b6%e8%ac%99%e5%80%ab%e6%95%a6%e9%96%8b%e9%a8%b7%e7%82%ba%e7%a7%bb%e8%8b%b1%e6%b8%af%e4%ba%ba%e5%94%b1%e3%80%8aone-way%e3%80%8b-%e5%b8%8c%e6%9c%9b%e5%a4%a7%e5%ae%b6%e7%b9%bc%e7%ba%8c%e8%bf%bd%e5%b0%8b%e5%9a%ae%e5%be%80%e7%94%9f%e6%b4%bb%22%20target=%22blank**

![林家謙倫敦O2開演唱會自言淆底。（大會提供/明報製圖）](https://fs.mingpao.com/ldy/20231025/s00009/08266902a3aad0093ca908ef37158aab.jpg)

林家謙倫敦O2開演唱會自言淆底。（大會提供/明報製圖）

![（左圖）林家謙跟Wyman首次合照，（右圖）他抵英國首天會周圍逛。（網上圖片 /明報製圖）](https://fs.mingpao.com/ldy/20231025/s00009/08ae83f504a5156533f2d1b3b76fb24b.jpg)

（左圖）林家謙跟Wyman首次合照，（右圖）他抵英國首天會周圍逛。（網上圖片 /明報製圖）

林家謙本月22日於倫敦O2舉行《L\*underground》演唱會，限定只開一場，好友黃偉文與Serrini、家人及移民海外的親友均前來棒場。演唱會由頭到尾觀眾反應都很熱烈，令林家謙非常感動。他唱到《想創》時有點哽咽。他為倫敦觀眾特別唱《One Way》，及因演出當日時近重陽節，他選了《重陽》一曲，讓黃偉文感動不已。黃偉文看騷後在網上貼合照，寫道：「無人知道雙子座，難道喜歡處女座，在O2空中的這一秒，其實係有史以來第一張合照。」他又指7月時收到林家謙邀請睇騷，當知道是重陽前一日，即問林家謙：「咁你會唔會唱……」當時林家謙指要同導演研究，結果這晚真的唱了《重陽》，令他十分感動，因這是他自己的私房歌，有特別感情，想作曲的「生父（林家謙）」唱一次，為他圓夢。

演唱會上，林家謙為倫敦場特別揀選寫給艾粒的《One Way》，台上他坦言這首歌是特別留給倫敦站的觀眾：「呢首歌入面係好多好有勇氣冇買到回程機票嘅你哋，所以我之前澳門死都唔肯唱，唱咗就冇咗作用。」令觀眾非常開心及感動。更有不少觀眾網上留言聽到落淚。

他又解釋《One Way》的demo其實叫《Reunion》：「其實自細對移民冇咩特別感覺 ，因為我屋企過半嘅親戚，好早已去咗地球另一端生活，所以對我嚟講，佢好似住喺九龍同新界咁樣囉，所以我唔覺得係一件大嘅事。但大個之後，慢慢發覺大家因為某些原因，搬去新的環境生活，我都會有少少感觸，覺得好似明明喺度出世，點解要離開佢嘅土生之地、去同自己嘅親屬分離呢？後來發現其實都唔係乜嘢天大嘅事，就算去到邊度生活都好，我哋都好清楚自己嘅根其實喺邊度，所以我哋仍然有好多重聚機會。好多謝今次《L\*underground》畀我一個re-u機會，同地球另一端好多親戚朋友重聚，無論漂流喺世界邊個角落、邊一個地市都好，我都希望大家可以喺你嗰一片天空下，繼續追尋你所嚮往嘅生活，繼續好好carry on。」全場大力拍掌歎呼回應。

林家謙向倫敦觀眾表示，決定開騷前其實心情好忐忑：「唔係講笑，我係掙扎咗好耐，猶豫咗好幾個月，因為開O2對我嚟講真係太遙不可及，自己有少少唔係太qualified，喺香港以外開一個大嘅場館，我覺得其實好難㗎，都淆底㗎，即係要掟壽包呀嘛，唔想.....但很感激大家不相信我和團隊的渺小，跨過萬里於O2一起築起我們的L\*underground小國，今次呢架列車代表我哋生命嘅旅程，出世就由underground開始，慢慢去達到唔同嘅高度，慢慢開始遁地飛天咁流離喺呢個世界，經歷各式各樣嘅高低。我哋喺呢一刻，可能身處唔同地方，感覺未必好有衣歸，但我覺得呢個世界好似繽紛樂園，任你行，所以好好捉緊每一個留腳印嘅機會。」

安歌時，林家謙唱了《邊一個發明了Encore》和《時光倒流一句話》，第二度安歌更清唱《壞與更壞》，送給倫敦站的觀眾。

來到英國第一天，林家謙就已經周圍行，並於地鐵月台上先行預演了一小段歌舞。演出當天，他又遇上隧道封閉，本來去O2場館，5分鐘的車程，變成一個鐘，於是貼地的他，馬上就決定改乘地鐵過去，並且在地鐵月台上錄影了一條通知觀眾交通情況的影片。

（即時娛樂）
------